{
    "dynasty": "唐",
    "author": "许棠",
    "intro": "许棠，字文化，宣州泾县人。咸通十二年，登进士第，授泾县尉，又尝为江宁丞。集一卷，今编诗二卷。",
    "items": [
        {
            "title": "送徐侍御充南诏判官",
            "content": "西去安夷落，乘轺从节行。彤庭传圣旨，异域化戎情。\r\n瘴路穷巴徼，蛮川过峤城。地偏风自杂，天漏月稀明。\r\n危栈连空动，长江到底清。笑宜防狒狒，言好听猩猩。\r\n抚论如敦行，归情自合盟。回期佩印绶，何更见新正。"
        },
        {
            "title": "失题（一作送前汝州李侍御罢归宣城第二首，",
            "content": "独夜长城下，孤吟近北辰。半天初去雁，穷碛远来人。\r月黯氛埃积，风膻帐幕邻。惟闻防虏寇，不语暗伤神。"
        },
        {
            "title": "句",
            "content": "晓嶂猿开户，寒湫鹿舐冰。\r\n当空吟待月，到晚坐看山。\r\n一年三领郡，领郡管仙山。"
        },
        {
            "title": "洞庭湖",
            "content": "空江浩荡景萧然，尽日菰蒲泊钓船。青草浪高三月渡，\r\n绿杨花扑一溪烟。情多莫举伤春目，愁极兼无买酒钱。\r\n犹有渔人数家住，不成村落夕阳边。"
        },
        {
            "title": "旅中送人归九华",
            "content": "分与仙山背，多年负翠微。无因随鹿去，只是送人归。\r\n顶木晴摩日，根岚晓润衣。会于猿鸟外，相对掩高扉。"
        },
        {
            "title": "汴河十二韵",
            "content": "昔年开汴水，元应别有由。或兼通楚塞，宁独为扬州。\r\n直断平芜色，横分积石流。所思千里便，岂计万方忧。\r\n首甚资功济，终难弭宴游。空怀龙舸下，不见锦帆收。\r\n浪倒长汀柳，风欹远岸楼。奔逾怀许竭，澄彻泗滨休。\r\n路要多行客，鱼稀少钓舟。日开天际晚，雁合碛西秋。\r\n一派注沧海，几人生白头。常期身事毕，于此泳东浮。"
        },
        {
            "title": "言怀",
            "content": "万事不关心，终朝但苦吟。久贫惭负债，渐老爱山深。\r\n日月销天外，帆樯弃海阴。荣枯应已定，无复系浮沉。"
        },
        {
            "title": "宣城送进士郑徽赴举",
            "content": "长安去是归，上马肯沾衣。水国车通少，秦人楚荐稀。\r\n鸿方离北鄙，叶下已西畿。好整丹霄步，知音在紫微。"
        },
        {
            "title": "青山晚望",
            "content": "昔人怀感处，此地倍魂消。四海经摇落，三吴正寂寥。\r\n风移残烧远，帆带夕阳遥。欲继前贤迹，谁能似隐招。"
        },
        {
            "title": "题李昌符丰乐幽居",
            "content": "诗家依阙下，野景似山中。兰菊俱含露，杉梧为奏风。\r\n破门韦曲对，浅岸御沟通。莫叹连年屈，君须遇至公。"
        },
        {
            "title": "寄江上弟妹",
            "content": "无成归未得，不是不谋归。垂老登云路，犹胜守钓矶。\r\n大荒身去数，穷海信来稀。孤立皆难进，非关命独违。"
        },
        {
            "title": "题闻琴馆",
            "content": "城非宓贱邑，馆亦号闻琴。乃是前贤意，常留化俗心。\r\n代公存绿绮，谁更寄清音。此迹应无改，寥寥毕古今。"
        },
        {
            "title": "忆宛陵旧居",
            "content": "旧忆陵阳北，林园近板桥。江晴帆影满，野迥鹤声遥。\r\n岛径通山市，汀扉上海潮。秦城归去梦，夜夜到渔樵。"
        },
        {
            "title": "江上遇友人",
            "content": "阙下分离日，杏园花半开。江边相值夜，榆塞雁初来。\r\n坐久河沉斗，吟长月浸杯。鲈鱼非不恋，共有客程催。"
        },
        {
            "title": "过穆陵关",
            "content": "荒关无守吏，亦耻白衣过。地广人耕绝，天寒雁下多。\r\n东西方自感，雨雪更相和。日暮聊摅思，摇鞭一放歌。"
        },
        {
            "title": "送友人归江南",
            "content": "皇州五更鼓，月落西南维。此时有行客，别我孤舟归。\r\n上国身无主，下第诚可悲。"
        },
        {
            "title": "送防州邬员外",
            "content": "千溪与万嶂，缭绕复峥嵘。太守劳车马，何从驻旆旌。\r\n椒香近满郭，漆货远通京。唯涤双尘耳，东南听政声。"
        },
        {
            "title": "秋日陪陆校书游玉泉",
            "content": "共爱泉源异，频来不觉劳。散光垂草细，繁响出风高。\r\n沫滞潭花片，沙遗浴鸟毛。尘间喧与闷，须向此中逃。"
        },
        {
            "title": "送从弟筹任告成尉",
            "content": "海上从戎罢，嵩阳佐县初。故人皆羡去，吾祖旧曾居。\r\n地古多生药，溪灵不聚鱼。唯应寻隐者，闲寺讲仙书。"
        },
        {
            "title": "送省玄上人归江东",
            "content": "释律周儒礼，严持用戒身。安禅思剡石，留偈别都人。\r\n雨合吴江黑，潮移海路新。瓶盂自此去，应不更还秦。"
        },
        {
            "title": "寻山",
            "content": "蹑履复支筇，深山草木中。隔溪遥避虎，当坞忽闻钟。\r\n落叶多相似，幽禽半不同。群猱呼却散，如此异林翁。"
        },
        {
            "title": "雕阴道中作",
            "content": "五月绥州北，途程少郁蒸。马依膻草聚，人抱浊河澄。\r\n迹固长城垒，冤深太子陵。往来经此地，悲苦有谁能。"
        },
        {
            "title": "送杜仓曹往沧洲觐叔常侍",
            "content": "浮阳横巨浸，南巷拥旌旃。别带秦城雨，行闻魏国蝉。\r\n碛鸿来每后，朝日见常先。东鄙云霞广，高林间水天。"
        },
        {
            "title": "冬夜怀真里友人会宿",
            "content": "静语与高吟，搜神又爽心。各来依帝里，相对似山阴。\r\n漏永星河没，堂寒月彩深。从容不易到，莫惜曙钟侵。"
        },
        {
            "title": "题慈恩寺元遂上人院",
            "content": "竹槛匝回廊，城中似外方。月云开作片，枝鸟立成行。\r\n径接河源润，庭容塔影凉。天台频去说，谁占最高房。"
        },
        {
            "title": "送张员外西川从事",
            "content": "为郎不入朝，自是赴嘉招。豸角初离首，金章已在腰。\r\n剑横阴绿野，栈响近丹霄。迎驿应相续，悬愁去路遥。"
        },
        {
            "title": "送刘校书游东鲁",
            "content": "内阁劳雠校，东邦忽纵游。才偏精二雅，分合遇诸侯。\r\n暗海龟蒙雨，连空赵魏秋。如经麟见处，驻马瞰荒丘。"
        },
        {
            "title": "留别从弟郴（一作琳）",
            "content": "同承太岳胤，俱值太平时。丹陛怀趋计，沧洲负去期。\r\n久贫成蹭蹬，多病惜支离。宗分兼交分，吾知汝亦知。"
        },
        {
            "title": "题甘露寺",
            "content": "丹槛拂丹霄，人寰下瞰遥。何年增造化，万古出尘嚣。\r\n地势盘三楚，江声换几朝。满栏皆异药，到顶尽飞桥。\r\n泽广方云梦，山孤数沃焦。中宵霞始散，经腊木稀凋。\r\n铎动天风度，窗明海气消。带鼙分迥堞，当日辨翻潮。\r\n鸟去沉葭菼，帆来映泬氵寥。浮生自多事，无计免回镳。"
        },
        {
            "title": "贞女祠",
            "content": "何穴藏贞骨，荒祠见旧颜。精灵应自在，云雨不相关。\r\n落石泉多咽，无风树尽闲。唯疑千古后，为瑞向人间。"
        },
        {
            "title": "将过单于",
            "content": "荒碛连天堡戍稀，日忧蕃寇却忘机。江山不到处皆到，\r\n陇雁已归时未归。行李亦须携战器，趋迎当便著戎衣。\r\n并州去路殊迢递，风雨何当达近畿。"
        },
        {
            "title": "讲德陈情上淮南李仆射八首",
            "content": "天降贤人佐圣时，自然声教满华夷。英明不独中朝仰，\r\n清重兼闻外国知。凉夜酒醒多对月，晓庭公退半吟诗。\r\n梁城东下虽经战，风俗犹传守旧规。\r\n多朝轩冕冠乾坤，四海皆推圣最尊。楚玉已曾分卞玉，\r\n膺门依旧是龙门。筵开乐振高云动，城掩鼙收落日昏。\r\n尝念苍生如赤子，九州无处不沾恩。\r\n未领春闱望早清，况联戎阃控强兵。风威遍布江山静，\r\n教化高同日月明。九郡竟歌兼煮海，四方皆得共和羹。\r\n东南自此全无事，只为期年政已成。\r\n帝念淮壖疫疹频，牢笼山海委名臣。古来比德由无侣，\r\n当代同途岂有人。夜宴独吟梁苑月，朝游重见广陵春。\r\n多年疲瘵全苏息，须到讴谣日满秦。\r\n三纪吟诗望一名，丹霄待得白头成。已期到老还沾禄，\r\n无复偷闲却养生。当宴每垂听乐泪，望云长起忆山情。\r\n朱门旧是登龙客，初脱鱼鳞胆尚惊。\r\n东来淮海拜旌旟，不把公卿一字书。曾侍晚斋吟对雪，\r\n又容华馆食兼鱼。孤微自省恩非次，际会谁知分有余。\r\n唯耻旧桥题处在，荣归无计似相如。\r\n平生南北逐蓬飘，待得名成鬓已凋。寒浦一从抛钓艇，\r\n旧林无处认风飙。程途虽喜关河尽，时节犹惊骨肉遥。\r\n愁策羸蹄更归去，乱山流水满翻潮。\r\n丹霄空把桂枝归，白首依前着布衣。当路公卿谁见待，\r\n故乡亲爱自疑非。东风乍喜还沧海，栖旅终愁出翠微。\r\n应念无媒居选限，二年须更守渔矶。"
        },
        {
            "title": "献独孤尚书",
            "content": "虚抛南楚滞西秦，白首依前衣白身。退鹢已经三十载，\r\n登龙曾见一千人。魂离为役诗篇苦，泪竭缘嗟骨相贫。\r\n今日鞠躬高旆下，欲倾肝胆杳无因。"
        },
        {
            "title": "亲仁里双鹭",
            "content": "双去双来日已频，只应知我是江人。对欹雪顶思寻水，\r\n更振霜翎恐染尘。三楚几时初失侣，五陵何树又栖身。\r\n天然不与凡禽类，傍砌听吟性自驯。"
        },
        {
            "title": "宿灵山兰若",
            "content": "江心天半寺，一夕万缘空。地出浮云上，星摇积浪中。\r\n滴沤垂阁雨，吹桧送帆风。旦夕闻清磬，唯应是钓翁。"
        },
        {
            "title": "过分水岭",
            "content": "陇山高共鸟行齐，瞰险盘空甚蹑梯。云势崩腾时向背，\r\n水声呜咽若东西。风兼雨气吹人面，石带冰棱碍马蹄。\r\n此去秦川无别路，隔崖穷谷却难迷。"
        },
        {
            "title": "和（一作同）薛侍御题兴善寺松",
            "content": "何年劚到城，满国响高名。半寺阴常匝，邻坊景亦清。\r\n代多无朽势，风定有余声。自得天然状，非同涧底生。"
        },
        {
            "title": "陪郢州张员外宴白雪楼",
            "content": "高情日日闲，多宴雪楼间。洒槛江干雨，当筵天际山。\r\n带帆分浪色，驻乐话朝班。岂料羁浮者，樽前得解颜。"
        },
        {
            "title": "中秋夜对月",
            "content": "月月势皆圆，中秋朗最偏。万方期一夕，到晓是经年。\r\n影蔽星芒尽，光分物状全。惟应苦吟者，目断向遥天。"
        },
        {
            "title": "秦中遇友人",
            "content": "半生南走复西驰，愁过杨朱罢泣岐。远梦亦羞归海徼，\r\n贫游多是滞边陲。胡云不聚风无定，陇路难行栈更危。\r\n旦暮唯闻语征战，看看已欲废吟诗。"
        },
        {
            "title": "宿华山",
            "content": "异境良难测，非仙岂合游。星辰方满岳，风雨忽移舟。\r\n喷月泉垂壁，栖松鹤在楼。因知修养处，不必在嵩丘。"
        },
        {
            "title": "写怀",
            "content": "此生居此世，堪笑复堪悲。在处有岐路，何人无别离？\r\n长当多难日，愁过少年时。穷达都判了，休闲镊白髭。"
        },
        {
            "title": "长安寓居",
            "content": "贫寄帝城居，交朋日自疏。愁迎离碛雁，梦逐出关书。\r\n经雨蝉声尽，兼风杵韵余。谁知江徼塞，所忆在樵渔。"
        },
        {
            "title": "成纪书事二首",
            "content": "东吴远别客西秦，怀旧伤时暗洒巾。满野多成无主冢，\r\n防边半是异乡人。山河再阔千余里，城市曾经一百春。\r\n闲与将军议戎事，伊兰犹未绝胡尘。\r\n蹉跎远入犬羊中，荏苒将成白首翁。三楚田园归未得，\r\n五原岐路去无穷。天垂大野雕盘草，月落孤城角啸风。\r\n难问开元向前事，依稀犹认隗嚣宫。"
        },
        {
            "title": "奉天寒食书事",
            "content": "处处无烟火，人家似暂空。晓林花落雨，寒谷鸟啼风。\r\n故里芳洲外，残春甸服中。谁知独西去，步步泣途穷。"
        },
        {
            "title": "送金吾侍御奉使日东",
            "content": "还乡兼作使，到日倍荣亲。向化虽多国，如公有几人。\r\n孤山无返照，积水合苍旻。膝下知难住，金章已系身。"
        },
        {
            "title": "春日言怀",
            "content": "东风万物新，独未到幽人。赋命自多蹇，阳和非不均。\r\n五陵三月暮，百越一家贫。早误闲眠处，无愁异此身。"
        },
        {
            "title": "白菊",
            "content": "所尚雪霜姿，非关落帽期。香飘风外别，影到月中疑。\r\n发在林凋后，繁当露冷时。人间稀有此，自古乃无诗。"
        },
        {
            "title": "汴上暮秋",
            "content": "独立长堤上，西风满客衣。日临秋草广，山接远天微。\r\n岸叶随波尽，沙云与鸟飞。秦人宁有素，去意自知归。"
        },
        {
            "title": "题郑侍郎岩隐（一作隐岩）十韵",
            "content": "朝退常归隐，真修大隐情。园林应得趣，岩谷自为名。\r\n野步难寻寺，闲吟少在城。树藏幽洞黑，花照远村明。\r\n海石分湖路，风泉递雨声。性高怜散逸，官达厌公卿。\r\n架引藤重长，阶延笋迸生。青门无到客，紫阁有来莺。\r\n物外身虽隐，区中望本清。终难依此境，坐卧避钧衡。"
        },
        {
            "title": "边城晚望",
            "content": "广漠杳无穷，孤城四面空。马行高碛上，日堕迥沙中。\r\n逼晓人移帐，当川树列风。迢迢河外路，知直去崆峒。"
        },
        {
            "title": "赠志空上人",
            "content": "了了在心中，南宗与北宗。行高无外染，骨瘦是真容。\r\n饭野盂埋雪，禅云杖倚松。常修不住性，必拟老何峰。"
        },
        {
            "title": "赠天台僧",
            "content": "赤城霞外寺，不忘旧登年。石上吟分海，楼中语近天。\r\n重游空有梦，再隐定无缘。独夜休行道，星辰静照禅。"
        },
        {
            "title": "送元遂上人归吴中",
            "content": "落发在王畿，承恩著紫衣。印心谁受请，讲疏自携归。\r\n泛浦龙惊锡，禅云虎绕扉。吴中知久别，庵树想成围。"
        },
        {
            "title": "泗上早发",
            "content": "独起无人见，长河夜泛时。平芜疑自动，落月似相随。\r\n楚外离空早，关西去已迟。渔歌闻不绝，却轸洞庭思。"
        },
        {
            "title": "下第东归留别郑侍郎",
            "content": "无才副至公，岂是命难通？分合吟诗老，家宜逐浪空。\r\n别心悬阙下，归念极吴东。唯畏重回日，初情恐不同。"
        },
        {
            "title": "寄庐山贾处士",
            "content": "时泰亦高眠，人皆谓不然。穷经休望辟，饵术止期仙。\r\n彭蠡波涵月，炉峰雪照天。常闻风雨夜，到晓在渔船。"
        },
        {
            "title": "长安书情",
            "content": "疏散过闲人，同人不在秦。近来惊白发，方解惜青春。\r\n僻寺居将遍，权门到绝因。行藏如此辈，何以谓谋身？"
        },
        {
            "title": "哭宣城元征君（一作士）",
            "content": "高眠终不起，远趣固难知。琴剑今无主，园林旧许谁？\r\n苔封僧坐石，苇涨鹤翘池。后代传青史，方钦道德垂。"
        },
        {
            "title": "登山",
            "content": "信步上鸟道，不知身忽高。近空无世界，当楚见波涛。\r\n顶峭松多瘦，崖悬石尽牢。猕猴呼独散，隔水向人号。"
        },
        {
            "title": "江上行",
            "content": "片席随高鸟，连天积浪间。苇宽云不匝，风广雨无闲。\r\n戍影临孤浦，潮痕在半山。东原归未得，荏苒滞江关。"
        },
        {
            "title": "过故洛城",
            "content": "七百数还穷，城池一旦空。夕阳唯照草，危堞不胜风。\r\n岸断河声别，田荒野色同。去来皆过客，何处问遗宫。"
        },
        {
            "title": "隗嚣宫晚望",
            "content": "西顾伊兰近，方惊滞极边。水随空谷转，山向夕阳偏。\r\n碛鸟多依地，胡云不满天。秋风动衰草，只觉犬羊膻。"
        },
        {
            "title": "送裴拾遗宰下邽（一作赴畿令）",
            "content": "受谪因廷谏，兹行不出关。直庐辞玉陛，上马向仙山。\r\n地古桑麻广，城偏仆御闲。县斋高枕卧，犹梦犯天颜。"
        },
        {
            "title": "无题",
            "content": "独夜长城下，孤吟近北辰。半天初去雁，穷碛远来人。\r\n月黯氛埃积，风膻帐幕邻。惟闻防虏寇，不语暗伤神。"
        },
        {
            "title": "送前汝州李侍御罢归宣城",
            "content": "吟诗早得名，戴豸又加荣。下国闲归去，他人少此情。\r\n云移寒峤出，烧夹夜江明。重引池塘思，还登谢脁城。"
        },
        {
            "title": "春夜同厉文学先辈会宿",
            "content": "江汉久分路，京关重聚吟。更为他夜约，方尽昔年心。\r\n月隔明河远，花藏宿鸟深。无眠将及曙，多是说山阴。"
        },
        {
            "title": "忆江南",
            "content": "南楚西秦远，名迟别岁深。欲归难遂去，闲忆自成吟。\r\n雷电闲倾雨，猿猱斗堕林。眠云机尚在，未忍负初心。"
        },
        {
            "title": "寄华阴刘拾遗",
            "content": "坚心持谏诤，自古亦艰难。寄邑虽行化，眠云似去官。\r\n河分中野断，岳入半天寒。瀑布冰成日，谁陪吟复看。"
        },
        {
            "title": "寄建州姚员外",
            "content": "诬谮遭遐谪，明君即自知。乡遥辞剑外，身独向天涯。\r\n岭堠蛮云积，闽空瘴雨垂。南来终不遂，日探北归期。"
        },
        {
            "title": "送厉校书从事凤翔",
            "content": "赴辟依丞相，超荣事岂同。城池当陇右，山水是关中。\r\n日有来巴使，秋高出塞鸿。旬休随大旆，应到九成宫。"
        },
        {
            "title": "春日乌延道中",
            "content": "边穷厄未穷，复此逐归鸿。去路多相似，行人半不同。\r\n山川藏北狄，草木背东风。虚负男儿志，无因立战功。"
        },
        {
            "title": "陪（一作同）友人夏夜对月",
            "content": "后伏中宵月，高秋满魄齐。轮移仙掌外，影下玉绳西。\r\n蝉雀飞多误，星萤出自迷。烦蒸惊顿绝，吟玩畏闻鸡。"
        },
        {
            "title": "送王侍御赴宣城",
            "content": "戴豸却驱鸡，东南上句溪。路过金谷口，帆转石城西。\r\n水树连天暗，山禽绕郡啼。江人谙旧化，那复俟招携。"
        },
        {
            "title": "冬夜与友人会宿",
            "content": "君初离雁塞，我久滞雕阴。隔闰俱劳梦，通宵各话心。\r\n禁风吹漏出，原树映星沉。白昼常多事，无妨到晓吟。"
        },
        {
            "title": "冬杪归陵阳别业五首",
            "content": "无媒归别业，所向自乖心。闾里故人少，田园荒草深。\r\n浪翻全失岸，竹迸别成林。鸥鸟犹相识，时来听苦吟。\r\n眠云终未遂，策马暂休期。上国劳魂梦，中心甚别离。\r\n冰封岩溜断，雪压砌松欹。骨肉嗟名晚，看归却泪垂。\r\n学剑虽无术，吟诗似有魔。已贫甘事晚，临老爱闲多。\r\n鸡犬唯随鹿，儿童只衣蓑。时因寻野叟，狂醉复狂歌。\r\n乡国乱离后，交亲半旅游。远闻诚可念，归见岂无愁。\r\n败苇迷荒径，寒蓑没坏舟。衡门终不掩，倚杖看波流。\r\n游秦复滞燕，不觉近衰年。旅貌同柴毁，行衣对骨穿。\r\n篱寒多啄雀，木落断浮烟。楚夜闻鸣雁，犹疑在塞天。"
        },
        {
            "title": "闻蝉十二韵",
            "content": "造化生微物，常能应候鸣。初离何处树，又发去年声。\r\n未蜕唯愁动，才飞似解惊。闻来邻海徼，恨起过边城。\r\n骚屑随风远，悠扬类雪轻。报秋凉渐至，嘶月思偏清。\r\n互默疑相答，微摇似欲行。繁音人已厌，朽壳蚁犹争。\r\n朝士严冠饰，宫嫔逞鬓名。乱依西日噪，多引北归情。\r\n筱露凝潜吸，蛛丝忽迸萦。此时吟立者，不觉万愁生。"
        },
        {
            "title": "宿同州厉评事旧业寄华下",
            "content": "从戎依远地，无日见家山。地近风沙处，城当甸服间。\r\n阻河通渭水，曲苑带秦关。待月登楼夜，何人相伴闲。"
        },
        {
            "title": "题金山寺",
            "content": "四面波涛匝，中楼日月邻。上穷如出世，下瞷忽惊神。\r\n刹碍长空鸟，船通外国人。房房皆叠石，风扫永无尘。"
        },
        {
            "title": "宿青山馆",
            "content": "下马青山下，无言有所思。云藏李白墓，苔暗谢公诗。\r\n烈烧飞荒野，栖凫宿广陂。东来与西去，皆是不闲时。"
        },
        {
            "title": "旅怀",
            "content": "终年唯旅舍，只似已无家。白发除还出，丹霄去转赊。\r\n夏游穷塞路，春醉负秦花。应是穹苍意，空教老若耶。"
        },
        {
            "title": "送王侍御（一作郎）赴宣城",
            "content": "朝回离九陌，岛外赏残春。经宿留闲客，看云作主人。\r\n时清难议隐，位重亦甘贫。岩洞真仙境，应休别卧邻。"
        },
        {
            "title": "下黄耳盘",
            "content": "独下黄盘路，多虞部落连。云晴仍著地，树古自参天。\r\n乱鸟飞人上，惊麋起马前。行行无郡邑，唯见虎狼烟。"
        },
        {
            "title": "秋日归旧山",
            "content": "山云蝉满树，欲住更何安。上国回将晚，孤峰别自难。\r\n碛遥鸿未到，江近夜先寒。泉石虽堪恋，行人不愿看。"
        },
        {
            "title": "陇州旅中（一作舍）书事寄李中丞",
            "content": "三伏客吟过，长安未拟还。蛩声秋不动，燕别思仍闲。\r\n乱叶随寒雨，孤蟾起暮关。经时高岭外，来往旆旌间。"
        },
        {
            "title": "秋江霁望",
            "content": "高秋偏入望，霁景倍关情。落木满江水，离人怀渭城。\r\n山高孤戍断，野极暮天平。渔父时相问，羞真道姓名。"
        },
        {
            "title": "寄敬亭山清越上人",
            "content": "南朝山半寺，谢脁故乡邻。岭上非无主，秋诗复有人。\r\n高禅星月近，野火虎狼驯。旧许陪闲社，终应待此身。"
        },
        {
            "title": "题秦州城",
            "content": "圣泽滋遐徼，河堤四向通。大荒收虏帐，遗土复秦风。\r\n乱烧迷归路，遥山似梦中。此时怀感切，极目思无穷。"
        },
        {
            "title": "送友人游蜀（一本无友字）",
            "content": "巴兴千万寻，此去若为心。蟋蟀既将定，弥猴应正吟。\r\n剑门秋断雁，褒谷夜多砧。自古西南路，艰难直至今。"
        },
        {
            "title": "过湍沟（一作浦）谷",
            "content": "西去穷胡处，岩崖境不常。石形相对耸，天势一条长。\r\n栈底鸣流水，林端敛夕阳。虽随兵马至，未免畏豺狼。"
        },
        {
            "title": "野步",
            "content": "闲赏步易远，野吟声自高。路无人到迹，林有鹤遗毛。\r\n物外趣都别，尘中心枉劳。沿溪收堕果，坐石唤饥猱。"
        },
        {
            "title": "赠栖白上人",
            "content": "闲身却不闲，日日对天颜。已住城中寺，难归海上山。\r\n诗传华夏外，偈布市朝间。欲问空门事，空门岂有关。"
        },
        {
            "title": "题汧湖二首",
            "content": "偶得湖中趣，都忘陇坻愁。边声风下雁，楚思浪移舟。\r\n静极亭连寺，凉多岛近楼。吟游终不厌，还似曲江头。\r\n陇首时无事，湖边日纵吟。游鱼来复去，浴鸟出还沉。\r\n蜃气藏孤屿，波光到远林。无人见垂钓，暗起洞庭心。"
        },
        {
            "title": "曲江三月三日",
            "content": "满国赏芳辰，飞蹄复走轮。好花皆折尽，明日恐无春。\r\n鸟避连云幄，鱼惊远浪尘。如何当此节，独自作愁人。"
        },
        {
            "title": "登凌歊台",
            "content": "平芜望已极，况复倚凌歊。江截吴山断，天临楚泽遥。\r\n云帆高出树，水市迥分桥。立久斜阳尽，无言似寂寥。"
        },
        {
            "title": "送友人北游",
            "content": "北出阴关去，何人肯待君。无青山拥晋，半浊水通汾。\r\n雁塞虽多雁，云州却少云。兹游殊不恶，莫恨暂离群。"
        },
        {
            "title": "经八合坂",
            "content": "蹑险入高空，初疑势不穷。又缘千嶂尽，还共七盘同。\r\n下辨东流水，平随北去鸿。天然无此道，应免患穷通。"
        },
        {
            "title": "陈情献江西李常侍五首",
            "content": "二十二三年，游秦复滞燕。徒陪群彦后，自苦此生前。\r\n径折啼猿树，岩荒喷月泉。东堂曾受荐，垂白志犹坚。\r\n淅淅复栖栖，人间只自迷。终年愁远道，到老去何蹊。\r\n始见红叶落，又闻黄鸟啼。不因趋大旆，谁肯暂提携。\r\n童蒙即苦辛，未识杏园春。谩倚无为日，还成不偶人。\r\n乡程长恨远，旅梦亦愁贫。天地虽云广，殊难寄此身。\r\n春闱久已滞，秋赋又逢停。选士疑长阻，伤时自不宁。\r\n秦城还逐梦，楚徼影随形。此去吟虽苦，何人更肯听。\r\n孤立时全塞，求名势转难。身多离下国，分合阻长安。\r\n越鸟啼春早，蛮花送雨寒。丘门沾顾重，未别欲阑干。"
        },
        {
            "title": "东归次采石江",
            "content": "东下经牛渚，依然是故关。客程临岸尽，乡思入鸥闲。\r\n雨涨巴来浪，云增楚际山。渔翁知未达，相顾不开颜。"
        },
        {
            "title": "经故杨太尉旧居",
            "content": "在汉信垂功，于唐道更隆。一川留古迹，多代仰高风。\r\n树折巢堕鸟，阶荒草覆虫。行人过岂少，独驻夕阳中。"
        },
        {
            "title": "陇上书事",
            "content": "城叠连云壑，人家似隐居。树飞鹦鹉众，川下鶺鴒疏。\r\n滴梦关山雨，资餐陇水鱼。谁知江徼客，此景倍相于。"
        },
        {
            "title": "寄赵能卿",
            "content": "我命同君命，君诗似我诗。俱无中道计，各失半生期。\r\n素业沧江远，清时白发垂。蹉跎一如此，何处卜栖迟。"
        },
        {
            "title": "银州北书事",
            "content": "南辞采石远，北背乞银深。碛路虽多险，江人不废吟。\r\n雕依孤堠立，鸥向迥沙沈。因共边人熟，行行起战心。"
        },
        {
            "title": "新年呈友",
            "content": "一月月相似，一年年不同。清晨窥古镜，旅貌近衰翁。\r\n处世闲难得，关身事半空。浮生能几许，莫惜醉春风。"
        },
        {
            "title": "出塞门",
            "content": "步步经戎虏，防兵不离身。山多曾战处，路断野行人。\r\n暴雨声同瀑，奔沙势异尘。片时怀万虑，白发数茎新。"
        },
        {
            "title": "投徐端公",
            "content": "无谋寻旧友，强喜亦如愁。丹桂阻丹恳，白衣成白头。\r\n穷吴迷钓业，大汉事贫游。霄汉期提引，龙钟未拟休。"
        },
        {
            "title": "夏州道中",
            "content": "茫茫沙漠广，渐远赫连城。堡迥烽相见，河移浪旋生。\r\n无蝉嘶折柳，有寇似防兵。不耐饥寒迫，终谁至此行。"
        },
        {
            "title": "寄睦州陆（一作侯）郎中（一作寄陆睦州）",
            "content": "下国多高趣，终年半是吟。海涛通越分，部伍杂闽音。\r\n晓郭云藏市，春山鸟护林。东浮虽未遂，日日至中心。"
        },
        {
            "title": "渭上送人南归",
            "content": "远役与归愁，同来渭水头。南浮应到海，北去阻无州。\r\n楚雨天连地，胡风夏甚秋。江人如见问，为话复贫游。"
        },
        {
            "title": "题郑拾遗南斋",
            "content": "明时无事谏，岂是隐明君。每值离丹陛，多陪宴白云。\r\n门连萧洞僻，地与曲江分。满院皆柽竹，期栖鸾鹤群。"
        },
        {
            "title": "题张乔升平里居",
            "content": "下马似无人，开门只一身。心同孤鹤静，行过老僧真。\r\n乱水藏幽径，高原隔远津。匡庐曾共隐，相见自相亲。"
        },
        {
            "title": "塞下二首",
            "content": "胡虏偏狂悍，边兵不敢闲。防秋朝伏弩，纵火夜搜山。\r\n雁逆风鼙振，沙飞猎骑还。安西虽有路，难更出阳关。\r\n征役已不定，又缘无定河。塞深烽砦密，山乱犬羊多。\r\n汉卒闻笳泣，胡儿击剑歌。番情终未测，今昔谩言和。"
        },
        {
            "title": "留别故人",
            "content": "殊立本不偶，非唯今所难。无门闲共老，尽日泣相看。\r\n鸟畏闻鶗鴂，花惭背牡丹。何人知此计，复议出长安。"
        },
        {
            "title": "送从弟归泉州",
            "content": "问省归南服，悬帆任北风。何山犹见雪，半路已无鸿。\r\n瘴杂春云重，星垂夜海空。往来如不住，亦是一年中。"
        },
        {
            "title": "雁门关野望",
            "content": "高关闲独望，望久转愁人。紫塞唯多雪，胡山不尽春。\r\n河遥分断野，树乱起飞尘。时见东来骑，心知近别秦。"
        },
        {
            "title": "送李左丞巡边",
            "content": "狂戎侵内地，左辖去萧关。走马冲边雪，鸣鞞动塞山。\r\n风收枯草定，月满广沙闲。西绕河兰匝，应多隔岁还。"
        },
        {
            "title": "寄盩厔薛能少府",
            "content": "满县唯云水，何曾似近畿。晓庭猿集惯，寒署吏衙稀。\r\n冰色封深涧，樵声出紫微。时闻迎隐者，依旧著山衣。"
        },
        {
            "title": "送龙州樊使君",
            "content": "曾见邛人说，龙州地未深。碧溪飞白鸟，红旆映青林。\r\n土产唯宜药，王租只贡金。政成开宴日，谁伴使君吟。"
        },
        {
            "title": "遣怀",
            "content": "此生何处遂，屑屑复悠悠。旧国归无计，他乡梦亦愁。\r\n飞尘长满眼，衰发暗添头。章句非经济，终难动五侯。"
        },
        {
            "title": "题开明里友人居",
            "content": "城中尘外住，入望是田家。井出深山水，阑藏异国花。\r\n风巢和鸟动，雪竹向人斜。来往唯君熟，乡园共海涯。"
        },
        {
            "title": "东归留辞沈侍郎",
            "content": "一第久乖期，深心已自疑。沧江归恨远，紫阁别愁迟。\r\n稽古成何事，龙钟负已知。依门非近日，不虑旧恩移。"
        },
        {
            "title": "题青山馆（即谢公旧居）",
            "content": "境概殊诸处，依然是谢家。遗文齐日月，旧井照烟霞。\r\n水隔平芜远，山横度鸟斜。无人能此隐，来往谩兴嗟。"
        },
        {
            "title": "寄黔南李校书",
            "content": "从戎巫峡外，吟兴更应多。郡响蛮江涨，山昏蜀雨过。\r\n公筵饶越味，俗土尚巴歌。中夜怀吴梦，知经滟滪波。"
        },
        {
            "title": "重归江南",
            "content": "无成归故里，不似在他乡。岁月逐流水，山川空夕阳。\r\n回潮迷古渡，迸竹过邻墙。耆旧休存省，胡为止泪行。"
        },
        {
            "title": "旅次滑台投献陆侍御",
            "content": "已是鸿来日，堪惊却背秦。天遥三楚树，路远两河人。\r\n旅梦难归隐，吟魂不在身。霜台欹冠豸，赖许往来频。"
        },
        {
            "title": "春暮途次华山下",
            "content": "他皆宴牡丹，独又出长安。远道行非易，无图住自难。\r\n离城风已暖，近岳雨翻寒。此去知谁顾，闲吟只自宽。"
        },
        {
            "title": "日暮江上",
            "content": "孤帆收广岸，落照在遥峰。南北渡人少，高低归鸟重。\r\n潮回沙出树，雨过浦沉钟。渔父虽相问，那能话所从。"
        },
        {
            "title": "五原书事",
            "content": "西出黄云外，东怀白浪遥。星河愁立夜，雷电独行朝。\r\n碛迥人防寇，天空雁避雕。如何非战卒，弓剑不离腰。"
        },
        {
            "title": "塞外书事",
            "content": "征路出穷边，孤吟傍戍烟。河光深荡塞，碛色迥连天。\r\n残日沉雕外，惊蓬到马前。空怀钓鱼所，未定卜归年。"
        },
        {
            "title": "汝州郡楼望嵩山",
            "content": "不共众山同，岧峣出迥空。几层高鸟外，万仞一楼中。\r\n水落难归地，云篱便逐风。唯应霄汉客，绝顶路方通。"
        },
        {
            "title": "送李员外知扬子州留务（一作后）",
            "content": "帝命分留务，东南向楚天。几程回送骑，中路见迎船。\r\n冶例开山铸，民多酌海煎。青云名素重，此去岂经年。"
        },
        {
            "title": "早发洛中",
            "content": "半夜发清洛，不知过石桥。云增中岳大，树隐上阳遥。\r\n堑黑初沉月，河明欲认潮。孤村人尚梦，无处暂停桡。"
        },
        {
            "title": "写怀",
            "content": "汩没与辛勤，全钟在此身。半生为下客，终老托何人。\r\n两鬓关中改，千岩海上春。青云知有路，自是致无因。"
        },
        {
            "title": "送李频之南陵主簿",
            "content": "赴县是还乡，途程岂觉长。听莺离灞岸，荡桨入陵阳。\r\n野蕨生公署，闲云拂印床。晴天调膳外，垂钓有池塘。"
        },
        {
            "title": "将归江南留别友人",
            "content": "连春不得意，所业已疑非。旧国乱离后，新年惆怅归。\r\n雪开还楚地，花惹别秦衣。江徼多留滞，高秋会恐违。"
        },
        {
            "title": "过中条山",
            "content": "徒为经异岳，不得访灵踪。日尽行难尽，千重复万重。\r\n云垂多作雨，雷动半和钟。孤竹人藏处，无因认本峰。"
        },
        {
            "title": "登渭南县楼",
            "content": "近甸名偏著，登城景又宽。半空分太华，极目是长安。\r\n雪助河流涨，人耕烧色残。闲来时甚少，欲下重凭栏。"
        },
        {
            "title": "客行",
            "content": "旅食唯草草，此生谁我同。故园魂梦外，长路别离中。\r\n人事萍随水，年光鸟过空。欲吟先落泪，多是怨途穷。"
        },
        {
            "title": "过洞庭湖",
            "content": "惊波常不定，半日鬓堪斑。四顾疑无地，中流忽有山。\r\n鸟高恒畏坠，帆远却如闲。渔父闲相引，时歌浩渺间。"
        }
    ]
}